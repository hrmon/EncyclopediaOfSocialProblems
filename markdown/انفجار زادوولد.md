  منظور از انفجار زادوولد آمریکایی­هایی هستند که بین سال­های 1946 و 1964 به‌دنیا آمده­اند. نرخ زادوولد در ایالت متحده در طول رکود بزرگ[3] دهه 1930 (زمانی که دورنمای اقتصادی نامطمئن بسیاری از مردم را از داشتن فرزند ناامید کرد) و جنگ جهانی دوم (زمانی که میلیون­ها نفر از مردم دور از خانه در نیروهای مسلح مشغول خدمت بودند) سقوط کرد. زمانی که جنگ در سال 1945 خاتمه یافت، با افزایش ازدواج‌ها نرخ زادوولد افزایش یافت. در سال 1946، شمار تولدها به 3.411.000 نفر جهش پیدا کرد (بیش از نیم‌میلیون نسبت به سال گذشته)؛ اعضای این گروه جمعیتی همچنان تا سال 1957 رو به افزایش بود و به 4.3 میلیون نفر رسید و تا سال 1964 [در سطح] بالاتر از 4 میلیون نفر در هر سال باقی ماند. تقریباً 76 میلیون نوزاد بین سال­های 1946 و 1964 به دنیا آمدند.

 بنابراین، انفجار زادوولد شامل مجموعه­ای از گروه‌های نسلی[4] (کسانی که در یک سال معین متولد می­شدند) از موالید بزرگ غیرمعمول بوده است. بیشتر مردم تقریباً در سنین مشابه وارد نهادهای اجتماعی شدند، به‌گونه­ای که بسیاری از کودکان از سنین 6 تا 17 سال به مدرسه رفتند، بسیاری از بزرگسالان از حدود سن20 سالگی تا 60 سالگی کار کردند و غیره. نسل‌های بزرگ بر نهادها فشار آوردند: زمانی که متولدان انفجار زادوولد در سن مدرسه بودند، به مدارس جدید نیاز بود؛ همین‌طور، زمانی که به سن بازنشستگی می­رسیدند، در زمینه تأمین اجتماعی، خدمات درمانی و دیگر خدمات مورد استفاده افراد سالمند، مطالبات بیشتری داشتند.

 افرادی که به مجموعه همسانی از [یک] گروه نسلی­ تعلق دارند گاهی اوقات نسل[5] نامیده می­شوند و واجد برخی تجارب تاریخی مشترک هستند. اعضای انفجار زادوولد در [یک] دوره طولانی از رفاه متعاقب جنگ جهانی دوم رشد یافتند، دوره­ای که با عنوان جنگ سرد شناخته شده است. تلویزیون تقریباً در دوران کودکی آنها جهانی شد، درست همان‌طور که رایانه‌های شخصی در دوران بزرگسالی آنها گسترش یافت. تحلیلگران این تجارب را در مقابل با تجارب گروه‌های نسلی قبلی قرار دادند؛ برای مثال، افرادی که بین سال­های 1925 و 1940 متولد شدند دشواری­های رکود اقتصادی و دوران جنگ را تجربه کردند. بسیاری از تحلیلگرانِ انفجار زادوولد معتقدند که سرگذشت مشترک آنها به دیدگاه‌های مشترکی درباره زندگی منجر شده است.

 چنین ادعاهایی تفاوت­های مهم در میان اعضای نسل انفجار زادوولد را نادیده می­گیرد. اگرچه زمانی که رئیس­جمهور جان اف. کندی[6] در سال 1963 ترور شد، مسن­ترین افراد نسل انفجار زادوولدِ آن دوران در دبیرستان بودند، جوان‌ترین‌ها هنوز متولد نشده بودند، مسن­ترین مردان در طول دوران جنگ در ویتنام در معرض فراخوانی به خدمت نظامی قرار داشتند، اما این خدمت اجباری قبل از اینکه جوان‌ترین­ها به سن سربازی برسند، خاتمه یافت. بنابراین، همه متولدان نسل انفجار زادوولد در نقاط مشابهی در زندگی­شان دارای تجارب مشابهی نبودند. به‌علاوه، هر گروه سنی شامل افرادی با قومیت­ها، سطوح درآمدی، وابستگی­های سیاسی و ویژگی‌های متفاوت دیگر بود. با اینکه نسل جمعیت زادوولد دارای برخی وجوه مشترک هستند، اما همچنان جمعیتی متنوع محسوب می­شوند.

 هرچند مفسران در مورد دیگرنسل­ها نیز دست به تعمیم می­زنند، مانند «نسل ایکس[7]» (افرادی که بعد از نسل انفجار زادوولد، تقریباً بین سال­های 1980-1965 متولد شدند)، ویژگی‌های مشابه در مورد آنها نیز مصداق دارد. افرادی که در حدود زمانی یکسان متولد شده­اند، تقریباً حوادث تاریخی مشابهی را در نقاط معینی از زندگی­ خود تجربه می­کنند؛ همچنین، هر گروه موالید شامل افرادی است که شرایط اجتماعی گوناگونی دارند. با این حال، اندازه محض[8] گروه‌های نسلی خاص، نهادهای اجتماعی را تحت تأثیر قرار می­دهد: گروه‌های نسلی بزرگ، در زمان­های مختلف، به تعداد زیادی از کلاس­های درس و تخت در خانه سالمندان نیاز دارند، در حالی که درحالی‌که گروه‌های نسلی کوچک‌تر ممکن است به نهادهایی نیاز داشته باشند که اندازه آنها برای جمعیت­های بزرگ دریافت ­کننده خدمت کوچک باشد.

 همچنین نگاه کنید به: مستمری بازنشستگی و تأمین اجتماعی.

منابع برای مطالعه بیشتر:

Gillon, Steve. 2004. Boomer Nation: The Largest and Richest Generation Ever and How It Changed America. New York: Free Press

 [1]. Baby Boomers 

[2]. Joel Best 

[3]. Great Depression

[4]. cohorts

[5]. generations 

[6]. John F. Kennedy 

[7]. Generation X

[8]. sheer size

 

 

 

 