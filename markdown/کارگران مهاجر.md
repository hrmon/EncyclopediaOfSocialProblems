  یکی از حاشیه‌نشانده‌ترین اجتماع‌ها در ایالات متحده، اجتماع کارگران مهاجر[1] و فصلی است که محصولاتی را برداشت می‌کنند که غذای پرخورترین ملت روی زمین را تأمین می‌کند. مشکلات اجتماعی که کارگران مهاجر با آن‌ها مواجه‌اند، با محرومیت‌های اجتماعی-اقتصادی‌شان پیوند خورده است. کشتگری کم‌درآمدترین شغل در ایالات متحده است و اکثریت قریب‌به‌اتفاق کشتگرهای مهاجر، به سختی با دستمزدهای زیرخط فقرشان، روزگار می‌گذرانند.

مروری تاریخی

تاریخچۀ کار مهاجرتی، با چهار جریان مهاجرتی مهم پیوند می‌خورد؛ جریان‌هایی که کارگران را به‌جایی که محصولات نیازمند مراقبت‌اند، کشانده است. طی 20 سال گذشته، دانشوران جریان‌های مهاجرتی را که روزبه‌روز مکزیکی‌تر می‌شوند، شناسایی کرده‌اند. به‌دلیل فشارهای سیاسی برای تقویت مرز ایالات متحده و مکزیک، این ساکنان موقت به شکلی روزافزون در مناطق روستایی و کشاورزی مستقر می‌شوند.

 به موازات متمرکزشدن و گسترش‌یافتن صنعت کشاورزی در اوایل سدۀ بیستم، از بهر برآوردن تقاضای روبه‌رشد مصرف‌کنندگان امریکایی و تحقق برنامه‌های کوتاه‌مدت و کاربر برداشت محصولات زودفاسدشدنی، شمار زیادی از کارگران موقت، به‌کار گرفته شدند. اقتصاددان دانشگاه برکلی، پل اس. تیلور[2]، محصولاتی را که با جریان‌های مهاجرتی گوناگون در دهۀ 1930، پیوند خورده بود، به تفصیل آورده است (شکل 1 را ببینید). شگفت آنکه، این چهار جریان تا اواخر دهۀ 1980، تغییر چشمگیری نکرد. موج مهاجرتی ساحل شرقی در فلوریدا و جزیرۀ کارائیب ایالات متحده آغاز شد و در آغاز، مزارعه‌کاران افریقایی-امریکایی را از بهر چیدن سیب، قره‌قاط و توت‌فرنگی، به شمال کشاند. مدتی بعد، مهاجران کارائیبی جزایر پرتوریکو، جامائیکا، هائیتی و جزایر دیگر که نخست برای برداشت نیشکر به‌کار گرفته شدند و سپس برای برداشت پاییزی محصول در نیوانگلند به سواحل شرقی آمدند، جایگزین افریقایی-امریکایی‌ها شدند. موج مهاجرتی آپالاشیایی‌ها/اُزارک‌ها بر منطقه و محصول خاص متمرکز شد و بدین‌ترتیب، دروگران گندم و پنبه‌چینان و میوه‌چینان، هریک مسیر جداگانۀ خود را دنبال کردند. در دوران رکود بزرگ، شمار آپالاشیایی‌ها و مزارعه‌کاران کم و زیاد می‌شد، اما حضورشان در این جریان مهاجرتی، به پیش از دهۀ 1930، برمی‌گردد. جریان مهاجرتی غرب میانه در تگزاس جنوبی و مکزیک شکل گرفت و اغلب در مسیر خطوط راه‌آهن بود. سن‌آنتونیوی تگزاس، به پایگاه اصلی بسیاری از ساکنان موقتی که با جریان مهاجرتی غرب میانه آمده بودند، بدل شد. جریان مهاجرتی ساحل اقیانوس آرام در ایمپریال ولی[3] کالیفرنیا و مکزیکو آغاز شد. مهاجران مکزیکی، نزدیک یک سده است که سیب‌های ایالت واشینگتن، رازک‌های ایالت اورگن و سیب‌زمینی‌های ایالت آیداهو را می‌چینند.

 جریان‌های مهاجرتی اخیر

طی 20 سال اخیر، اتکای روزافزون به کار مکزیکی‌ها، به بازترسیم نقشۀ جریان مهاجرتی (شکل 2 را ببینید) و سرازیرشدن جریان‌های تازۀ مهاجرت مکزیکی‌ها به همۀ مناطق کشاورزی ایالات متحده انجامید. کارگران در جریان‌های مهاجرتی تثبیت‌شده، از مکزیک سفر خود را آغاز می‌کنند، از مرز ایالت‌های کالیفرنیا، آریزونا، نیومکزیکو و تگزاس می‌گذرند تا به ساحل اقیاس آرام، ایالت‌های کوهستانی، شمال و ساحل اقیانوس اطلس برسند. برخی از اجتماع‌های کشاورزی در کالیفرنیا و تگزاس جنوبی نیز از همین مسیرها، کارگر مهاجر می‌فرستند؛ اما در حال حاضر، همۀ جریان‌های مهاجرتی، در تصرف مهاجرانی است که به‌صورت مستقیم از مکزیک می‌آیند.

بهره‌گیری دوبارۀ کشتگران از برنامۀ روادید موقت اچ-2اِی دولت، این فرایند را تسهیل و نهادین کرد. برنامۀ اچ-2اِی، در سال 1952، برای برآوردن نیاز به کار صاحبان مزارع شکر و تنباکو که در مسیر جریان مهاجرتی ساحل شرقی واقع شده بودند، به‌وجود آمد. این برنامه، به کارگران مهاجر امکان داد که برای مدتی محدود، به منظور برداشت محصولات از پیش مشخص، روادید ورود به کشور بگیرند. آخرین داده‌های در دسترس نشان می‌دهند که بنگاه‌های کشاورزی در همۀ 50 ایالت، کارگران اچ-2ای را به خدمت می‌گیرند و در سال 2002، 42000 و در سال 2003، 45000 روادید اچ-2ای صادر شد. تنباکو گسترده‌ترین تک‌محصولی است که کارگران اچ-2ای را به خدمت گرفته است (35درصد کل). دانشوران و فعالان کارگری، هم‌داستانند که کارگران مکزیکی دریافت‌کنندگان اصلی این روادیدند. امروزه، محصولات کشتزارهایی را که مواد غذایی کشور -و به شکلی روزافزون جهان- را تأمین می‌کنند، تقریباً به‌صورت انحصاری کارگران مکزیکی‌تبار برداشت می‌کنند، حتی زمانی که شمار کارگران به‌کار گرفته‌شده در کشاورزی، کاستن می‌گیرد.

داده‌های اخذشده از سرشماری سال 2000، تا اندازه‌ای غلبۀ مکزیکی‌ها در میان کشتگران مهاجر را تأیید می‌کنند، اما چون مقوله «کارگر مهاجر» در داده‌های گردآوری‌شده نمی‌آید، گروه شغلی عام کشاورزی، ماهیگیری و جنگل‌کاری نشان می‌دهند که کمتر از 1 میلیون کارگر در این مقولۀ شغلی می‌گنجند که 79درصدشان مردند. لاتین‌تبارهایی که در کشاورزی به کار گماشته می‌شوند (2.7درصد کل لاتین‌تبارها) از مجموع اعضای همۀ گروه‌های نژادی/قومی بیشترند.

مشکلات تأثیرگذار بر کارگران مهاجر

 دستمزدهایی که به کشتگران مهاجر پرداخت می‌شوند، به شکل غم‌انگیزی پایین است؛ «مؤسسۀ مطالعات روستایی کالیفرنیا»[4] پیش‌بینی می‌کند که هر کشتگر، نزدیک 6500 دلار درآمد سالانه دارد. گرچه در حال حاضر، کارگران حداقل دستمزد را می‌گیرند، این کشتگران از حداقل دستمزد، بیمۀ ازکارافتادگی، بیمۀ تأمین اجتماعی و حقوق چانه‌زنی جمعی که در قوانین نیو دیل، به‌طور خاص، از آن‌ها محروم شدند، بی‌بهره‌اند. فروشغل همیشگی که با کار فصلی گره خورده، دستمزدها را به قدری پایین می‌آورد که مهاجران ناچارند از بهر یافتن شغلی درآمددار به این سو و آن سو روند. به‌سبب خطرهایی که عبور از مرز ایالات متحده و مکزیک به همراه دارد، مهاجران می‌کوشند که در ایالات متحده، رحل اقامت دائم بیافکنند. بااین‌حال، تقاضا برای کشتگری بی‌وقفه، ادامه یافته و بدین ترتیب، مهاجران غیرقانونی و دارندگان روادید موقت اچ-2ای، به منظور پرورش محصولات همچنان در رفت‌وآمدند.

 کشتگران در اثر مواجهه با خطرهای کار و نیز کیفیت پایین سلامت که با فقر پیوند خورده، در معرض بیماری‌های جان‌گزا شده‌اند. کشتگران متحد کارزاری به‌نام «خشم خوشه‌ها»[5] را به راه انداختند تا خطرهای بیماری مزمن، عیوب مادرزادی و مرگ‌‌ومیرهای ناشی از تماس طولانی با آفت‌کش‌ها را به گوش عموم برسانند. کودکان کشتگران، به‌طور خاص، در معرض خطر بیماری‌های مزمنی مانند آسم، سرطان، دیابت، سل، هپاتیت و بسیاری از بیماری‌های پیشگیری‌پذیر «جهان سوم» (مانند فلج اطفال و اسهال خونی) قرار دارند. کودکان از حیث دسترسی آموزشی نیز آسیب‌پذیرند، چراکه زمان برداشت محصول با برنامۀ زمانی مدرسه مغایرت دارد؛ کودکان مهاجر به‌نوعی در هرسال تحصیلی، به سه یا چهار مدرسه می‌روند. تماس مکرر آنان با آفت‌کش‌ها، به انواع مشکلات سلامت می‌انجامد، ازجمله اختلال‌های تنفسی و عصبی، سرطان و آسم که به‌شدت بر فرصت‌های زندگی کشتگران مهاجر که به‌طور میانگین امیدبه‌زندگی‌شان 54 سال است، اثر می‌گذارند.

 

و نیز ببینید: جنبش چیکانو؛ جنبش‌های اجتماعی 

بیشتر بخوانید 

- Barger, W. K. and Ernesto M. Reza. 1994. Farm Labor Movement in the Midwest: Social Change and Adaptation

among Migrant Farmworkers. Austin, TX: University of Texas Press

- Chavez, Leo. 1997. Shadowed Lives: Undocumented Immigrants in American Society. 2nd ed. Fort Worth, TX:

Wadsworth

- Guerin-Gonzales, Camille. 1996. Mexican Workers and American Dreams. New Brunswick, NJ: Rutgers University Press

 [1] labor migrant

[2] Paul S. Taylor

[3] Imperial Valley

[4] California Institute for Rural Studies

[5] wrath of grapes

 

 

 

 