  ثروت مصرف‌کنندگان [1]به‌اختصار عبارت است از ارزش دارایی‌ها منهای دیون مصرف‌کنندگان. مقوله‌های اصلی ثروت عبارت است از املاک، کالاهای مصرفی ماندگار، دارایی‌های مالی مانند حساب‌های جاری و پس‌انداز، اوراق قرضه، سهام، و دارایی خالص شرکا در کسب‌وکارهای غیرسهامی. 

هیئت‌مدیره «نظام اندوختۀ بانکی فدرال»[2] هر سه ماه یک‌بار، گزارش «Z/1»، یعنی گزارش گردش وجوه[3] را منتشر می‌کند. این جداول ترازنامه و داده‌های درآمدی همۀ بخش‌های اصلی اقتصاد ایالات متحده را دربر می‌گیرد.

 نمودار 1 نشان می‌دهد مجموع دارایی‌های «خانوارها و سازمان‌های غیرانتفاعی» چگونه طی 54 سال گذشته افزایش یافته است. هیئت‌مدیره در گزارش مورخ 7 دسامبر 2006 اعلام کرد این دارایی‌ها در 30 سپتامبر سال 2006 به رقم بی‌سابقهٔ ۶۷٫۱ تریلیون دلار رسید.

نمودار 2 الگوی دیون این بخش را نشان می‌دهد. مجموع دیون در 30 سپتامبر سال 2006 تقریباً 13 تریلیون دلار بود.

نمودار 3 ارزش خالص (دارایی‌ها منهای دیون) این بخش را نشان می‌دهد. رکود آن از سال 2000 تا سال 2002 تأثیر سقوط بازار سهام را در سال 2000 نشان می‌دهد که حدود 6 تریلیون دلار ثروت را به باد داد. این مقدار بیش از مقدار حاصل از افزایش ارزش املاک مسکونی بوده است که در 30 سپتامبر سال 2006 ارزشی برابر با ۲۰٫۵ تریلیون دلار داشت.

 مجموع ارزش خالص مصرف در 30 سپتامبر 2006، به رقم بی‌سابقهٔ ۵۴٫۱ تریلیون دلار رسید. این رقم تقریباً 4 برابر تولید ناخالص داخلی[4] (جی‌دی‌پی)، یعنی مجموع ارزش کالاها و خدمات تولیدشده برای تقاضای نهایی در درون مرزهای ایالات متحده است. مجموع تولید ناخالص در سه‌ماهۀ سوم سال 2006 به نرخ سالانۀ ۱۳٫۳ تریلیون دلار رسید.

 نمودار 4 ثروت مصرفی را به شکل درصدی از درآمد مصرف‌کردنی شخصی[5] نشان می‌دهد. بار دیگر تأثیر افت‌وخیزهای شدید ارزش سهام در سال 1999 و سقوطی که در پی آن آمد، آشکار است. بااین‌حال در 30 سپتامبر سال 2006، ارزش مصرف خالص امریکایی‌ها معادل ۵۶۳٫۸ درصدی بود که از درآمد پس از کسر مالیات ۵٫۶ برابر بیشتر بود. مسئلهٔ مهم 40 سال آینده این است صاحبان این ثروت در ایالات متحده چگونه آن را مصرف خواهند کرد. این ثروت به کجا سرازیر خواهد شد؟ به صندوق خیریه‌ها و دانشگاه‌ها، به جیب فرزندان صاحبان ثروت، یا در قالب مالیات به خزانۀ حکومت؟ تنها چیزی که به‌قطع می‌دانیم این است که میزان ثروتی که منتقل می‌شود، در طول تاریخ بی‌سابقه خواهد بود. ثروتمندترین افراد در ایالات متحده و دنیا بیل گیتس[6] و وارن بافت[7]ند که اولی در مقام پایه‌گذار شرکت مایکروسافت و دومی از طریق سرمایه‌گذاری‌های بسیار دقیق به این ثروت رسید. هردوی آنها اعلام کرده‌اند قصد دارند میلیاردها دلار از ثروت خود را ببخشند. هم‌اکنون، «بنیاد بیل و ملیندا گیتس»[8] با ثروتی معادل ۳۱٫۷ میلیارد دلار، بزرگ‌ترین بنیاد جهان است. وارن بافت در سال 2006 اعلام کرد او نیز بخش عمده ای از دارایی‌اش را به آن بنیاد می‌دهد، زیرا فکر می‌کند اهداف این بنیاد ستودنی است و به‌شکلی بسیار کارآمد اهداف نیکوکارانه را تأمین مالی می‌کند. اولین قسط ۱٫۶ میلیارد دلاری او در تاریخ 24 اوت سال 2006 پرداخت شد. 

و نیز ببینید: نابرابری دستمزدها؛ منزلت اجتماعی-اقتصادی؛ نابرابری ثروت.

بیشتر بخوانید

Bill and Melinda Gates Foundation. (http://www.gatesfoundation.org)

Havens, John J. and Paul G. Schervish (1999). Millionaires and the Millennium: New Estimates of the Forthcoming Wealth Transfer and the Prospects for a Golden Age of Philanthropy, Boston: Boston College, Social Welfare Research Institute. Retrieved January 4, 2008 (http:// www.pgdc.com/usa/item/?itemID=26096&g11n.enc=ISO-8859-1)

 [1] U.S consumer wealth

 [2] Federal Reserve System

[3] Flow of Funds

 [4] Gross domestic product

 [5] disposable personal income

[6] Bill Gates

[7] Warren Buffett

 [8] The Bill and Melinda Gates Foundation

 

 

 

 