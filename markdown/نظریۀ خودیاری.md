 نظریهٔ خودیاری [1] به قوانین و کردارهای اجتماعی‌ای دلالت دارد که هدف آنها کمک به افراد برای یاری‌رساندن به خودشان است. این کردارها طیف وسیعی را دربر می‌گیرد؛ از پروژهٔ صنعتی‌سازی پورتوریکو[3] با عنوان «عملیات خودیاری»[4] در اواسط قرن بیستم گرفته تا ایدئولوژی ایالات متحده و سیاست‌گذاری اجتماعی در دولت اصلاحات پسارفاه.

 نظریهٔ خودیاری برای نخستین‌بار در یک سیاست‌گذاری رسمی با عنوان عملیات خودیاری[5] اعلام شد؛ پروژهٔ جاه‌طلبانه‌ای که برای صنعتی‌کردن پورتوریکو در سال 1948 اجرا شد. معمار این پروژه تئودورو مسکوسو[6] (1910-1992) بود؛ یکی از حامیان حزب دموکراتیک عوام[7] که در آن زمان به‌تازگی تأسیس شده بود. مسکوسو معتقد بود جزیرهٔ بسیار پرجمعیتی مانند پورتوریکو نمی‌تواند فقط بر پایهٔ نظام کشاورزی به حیات خود ادامه دهد. از این‌رو، شرکت‌های امریکایی برای ساختن کارخانه‌هایی با امتیازاتی شامل نیروی کار ارزان‌تر نسبت به ایالات متحده، دسترسی به بازارهای ایالات متحده بدون پرداخت عوارض گمرکی واردات، و انتقال سود کسب‌شده، به سرزمین اصلی امریکا بدون پرداخت مالیات‌های فدرال ترغیب شدند.

 معافیت‌های مالیاتی و نرخ‌های پایین اجاره برای ترغیب مشارکت در ساخت تأسیسات صنعتی پیشنهاد شد. در نتیجه، نیروی کار اقتصاد پورتوریکو از کشاورزی (غذا، تنباکو، چرم، تولید پوشاک) به تولید کارخانه‌ای و گردشگری (داروسازی، تولیدات شیمیایی، ماشین‌آلات و تجهیزات الکترونیک) تغییر جهت داد. اگرچه آوازهٔ این پروژه در ابتدا به‌عنوان معجزهٔ اقتصادی در همه‌جا پیچید، در دههٔ 1960 به‌طور فزاینده‌ای به‌دنبال رشد مسئلهٔ بیکاری و رقابت بازار آزاد جهانی، با اختلال مواجه شد. 

در سال‌های اخیر، نظریهٔ خودیاری توانسته است در جریان غالب به سطح بالایی از پذیرش دست یابد، زیرا نظام رفاه نمایانگر تعهد ظاهری به جمعیت فقیر و به‌شکلی بی‌تناسب اقلیت است که تصور می‌شود به‌شکلی غیرمنصفانه منابع دولتی و درآمد حاصل از مالیات را غصب کرده است. پس از اینکه رئیس‌جمهور امریکا، ویلیام جی کلینتون، قانون اصلاح مسئولیت شخصی و فرصت‌های شغلی[8] را در ۲۲ اوت سال ۱۹۹۶ امضا کرد، دولت رفاه منسوخ شد و جای خود را به نظریهٔ خودیاری-ساختاری برانگیزنده‌ای با عنوان «رفاه در برابر کار»[9] داد. رفاه در برابر کار اولاً باعث می‌شد افرادی که از مزایای نظام رفاه بهره می‌بردند، مجبور شوند وارد بازار کار شوند؛ دوم اینکه، اقتدار نظام رفاه را از بین می‌برد و از این طریق به شهروندان اجازه می‌داد خودشان را از حلقهٔ احتمالی وابستگی خارج کنند.

در این اوضاع، «سرمایه‌داری خودیاری» به‌علت اصلی پایان‌بخشیدن به حمایت دولتی یا فدرال از اقشار ضعیف تبدیل شد. سرمایه‌داری خودیاری در سه وجه متمایز ظاهر شد: مکمل‌های دستمزد، ایجاد دارایی، و سرمایه‌داری اجتماعی. نخست، نظریهٔ خودیاری در قالب مکمل‌های دستمزد از محل اعتبارات مالیاتی برای کارگران با دستمزد پایین و همچنین کارفرمایان آنها تحقق یافته بود. دوم، ایجاد دارایی از افزایش اعتبارات توسعهٔ نهادی گرفته تا راه‌انداختن کسب‌وکارهای کوچک وجه کلیدی نظریهٔ خودیاری بود. سوم، نظریهٔ خودیاری بر ایدهٔ سرمایه‌داری اجتماعی متکی بود که به‌موجب آن، دولت فدرال کمک‌های مالی معیّنی برای ایجاد نهادهای مالی اجتماعی پرداخت می‌کرد و نیز شاملکمک‌های مالی بی‌قیدوشرط فدرال[10] می‌شد که شامل کمک‌های مالی دولت فدرال بود که به هریک از ایالت‌ها پرداخت می‌شد و آنها به انتخاب خود این کمک‌ها را به‌کار می‌بردند. نظریهٔ خودیاری شامل تعهد فراگیر به فردگرایی، شایسته‌سالاری، اخلاق کاری شدید، رقابت بازار آزاد، و مالکیت خصوصی است.

 همچنین نگاه کنید به: رفاه؛ سرمایه‌داری رفاه.

منابع برای مطالعهٔ بیشتر:

Cordasco, Francesco and Eugene Bucchioni (1973). The Puerto Rican Experience: A Sociological Sourcebook, Totowa, NJ: Littlefield, Adams

Fernandez, Ronald (1996). The Disenchanted Island: Puerto Rico and the United States in the Twentieth Century, New York: Praeger

Maldonado, Alex W. (1997). Teodoro Moscoso and Puerto Rico’s Operation Bootstrap, Gainesville, FL: University Press of Florida

Meléndez, Edwin and Edgardo Meléndez (1993). Colonial Dilemma: Critical Perspectives on Contemporary Puerto Rico, Cambridge, MA: South End Press

Rivera-Batiz, Francisco L. and Carlos E. Santiago. (1997). Island Paradox: Puerto Rico in the 1990s, New York: Russell Sage Foundation

Servon, Lisa J. (1999). Bootstrap Capital: Microenterprises and the American Poor, Washington, DC: Brookings Institution Press

Stoesz, David (2000). A Poverty of Imagination: Bootstrap Capitalism, Sequel to Welfare Reform, Madison, WI: University of Wisconsin Press

 

 [1] Bootstrap Theory

 [2] Matthew W. Hughey

[3] Puerto Rican industrialization

 [4] Operation Bootstrap

[5] Operación Manos a la Obra

 [6] Teodoro Moscoso

[7] Popular Democratic party

[8] Personal Responsibility and Work Opportunity Reconciliation Act

 [9] workfare

[10] block grants؛

 

 

 

 