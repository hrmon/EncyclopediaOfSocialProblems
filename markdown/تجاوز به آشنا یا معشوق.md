  تجاوز به آشناها که عموماً با نام «تجاوز به معشوق[1]»[2] شناخته می‌شود، شکلی از خشونت جنسی است. تجاوز به آشناها، نوعی رابطه جنسی بدون رضایت است که دخول به‌واسطه استفاده از تهدید و به زور صورت می‌گیرد، بین افرادی اتفاق می‌افتد که یکدیگر را می‌شناسند، همانند دوست فعلی یا سابق، فرد آشنا، همسر، دوست یا خویشاوند. با آنکه نظریه‌های زیادی از قبیل نظریه‌های اجتماعی، زیست‌شناختی و نهادی در مورد علت وقوع تجاوز به آشناها وجود دارد، تبیین واحدی در مورد این پدیده ارائه نشده است. به‌نظر متخصصان عدالت جنایی و عامه مردم، اغلب تجاوز به افراد آشنا نسبت به تجاوز به فرد بیگانه، شدت و شیوع کمتری دارد. این گفته مسئله‌ساز است؛ زیرا سبب جاافتادن این باور می‌شود که این نوع خشونت جنسی قابل قبول است. گرچه ترس از تجاوز به فرد غریبه از آمار بالاتری برخوردار است، اما احتمال اینکه قربانی توسط شخصی آشنا مورد تجاوز قرار بگیرد، بیشتر است. در بیشتر موارد، زنان و دختران قربانی می‌شوند (به‌ویژه دختران دبیرستانی و دانشجو در حین ملاقات یا میهمانی،؛ گرچه باید یادآوری کنیم که تجاوز به فرد آشنا، به مواجهه یا روابط با افراد ناهم‌جنس محدود نمی‌شود.

گردآوری آمار دقیق دربارة تجاوز به معشوق دشوار است؛ زیرا احتمال اینکه قربانیان نسبت به تجاوز جنسی از جانب افراد غریبه، وقوع این رویداد را به پلیس، مراکز بحران، مقامات مدرسه و دوستان و خانواده گزارش کنند یا اینکه خود را قربانی بدانند، بسته به شرایط رویداد، کمتر است. پیگرد پروندۀ تجاوز به آشنایان دشوار است؛ زیرا قربانی باید اثبات کند که به رابطه جنسی رضایت نداده است. برخلاف تجاوز جنسی به فرد غریبه، قوانین مقابله با تجاوز لزوماً اعمال نمی‌شوند. از نظر قانونی، تجاوز به معشوق با مجازاتی همانند تجاوز به غریبه روبه‌رو خواهد شد.

پژوهش‌ها نشان می‌دهد عوامل مختلفی شامل فشار همسالان، استفاده از مشروبات الکلی و مواد مخدر و باورهای پیشین با افزایش احتمال اینکه زنان جوان در خطر تجاوز به هنگام قرار مواجه شوند، رابطه دارد. برخی پژوهش‌ها نشان می‌دهد، زنان می‌توانند به درستی خطر قربانی‌شدن زنان دیگر را پیش‌بینی کنند، اما در مورد خودشان قادر به انجام این کار نیستند.

 استفاده از الکل و/یا مواد مخدر، به‌ویژه رویپول[3] و جی.اچ.پی[4]، با افزایش احتمال وقوع تجاوز توسط معشوق قرار رابطه دارد که علت آن ناشی از کاهش خویشتن‌داری قربانی و متجاوز، فقدان قدرت حرکتی قربانی که سبب می‌شود او نتواند در برابر فرد حمله‌کننده مقاومت کند و نیز عدم هوشیاری وی است. برخی از متجاوزان، استفاده الکل و/یا مواد مخدر را به منزله توجیه رفتار خود بیان می‌کنند. در بیشتر موارد نیز، هم قربانی و هم مهاجم، از الکل استفاده کرده‌اند.

پژوهش‌ها نشان می‌دهد بسیاری از زنان و مردان معتقدند تجاوز به آشنا، تحت برخی شرایط قابل پذیرش است، مانند زمانی که پسر پول زیادی را صرف دختر کرده باشد، اگر دختر از نظر جنسی سابقه بی‌بندوباری داشته باشد و یا اینکه زن و مرد عاشق و معشوق باشند یا اینکه متأهل باشند. قربانی ممکن است از جانب پلیس، شاکی و دوستان و فامیل به شکل ثانویه قربانی شود. افراد ممکن است وی را به‌خاطر رفتار، شیوه لباس‌پوشیدن یا تنهابودن با یک مرد سرزنش کنند. درنتیجه، فرد قربانی خود را به‌خاطر این رویداد، سرزنش می‌کند و افسرده می‌شود. درنهایت، برخی مردان فکر می‌کنند وقتی دختری به رابطه جنسی «نه» می‌گوید، درواقع، منظور وی «بله» است، حتی برخی از مردان ممکن است متوجه نشوند که آنان مرتکب تجاوز جنسی شده‌اند.

 

و نیز ببینید: تجاوز؛ خشونت جنسی

بیشتر بخوانید:

Jackson, Thomas L., ed. 1996. Acquaintance Rape: Assessment, Treatment, and Prevention.Sarasota, FL: Professional Resource Press

 [1] . Rape, Acquaintance or Date

[2] .date rape

[3] . Rohypnol

 [4] . GHB

 [5] . Renee D. Graphia

 

 

 

 