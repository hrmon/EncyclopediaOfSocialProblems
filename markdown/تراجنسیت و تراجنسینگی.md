  تراجنسینگی[1] اصطلاحی است برای توصیف افرادی که مایلند جنس یا سیمای جنسیتی[2] خود را تغییر دهند. همچنین یک تراجنسی­ ممکن است خود را در یکی از این دسته­ ها قرار دهد: تراجنسی­ مردبه­ زن (ام­تی­اف[3])، تراجنسی زن­ به­ مرد (اف­تی­ام[4])، تراجنسی پیشاجراحی، تراجنسی پساجراحی، یا تراجنسی جراحی ­نشده. مثلاً ممکن است تجربه و سطح رؤیت ­پذیری تراجنسی ­های ام­تی­اف و تراجنسی­ های اف­تی­ام با یکدیگر کاملاً فرق کند، زیرا آنها پا را از مرزبندی­ های جنسیتی متفاوتی فراتر می­ گذارند . از اواخر دهۀ 1980، تراجنسیتی به عنوان اصطلاحی فراگیر در خصوص افرادی به کار بسته شد که تراپوش[5]، تراجنسی­، دگرباش جنسیتی[6] و بی­جنسیت­ یا چندجنسیتی شناخته می­ شدند. گرچه برخی تراجنسی­ ها تراجنسیتی شناخته می ­شوند این دو هویت را نمی­ توان به جای هم به کار برد؛ در واقع افرادِ تراجنسیتی پیش از یافتن هویت جدیدشان در اجتماعات سیاسی و اجتماعی مردان و زنان همجنس­گرا و دوجنس­گرا به‌سر می­بردند. مشکلات اجتماعی پیش روی تراجنسی­ ها و تراجنسیتی­ ها ممکن است از این قرار باشند: دشواری به رسمیت شناخته شدن تغییر جنس یا جنسیت­شان نزد دولت؛ تبعیض شغلی؛ دسترسی به بیمه و مسکن؛ مواجهه با خشونت، و خودکشی. 

بیشتر دشواری­ های پیش روی تراجنسی ­ها و تراجنسیتی ­ها از ابهام قانونی و اجتماعی تغییر وضع جنسیت یا جنس مایه می­ گیرد، ابهامی که از کشوری به کشوری و از فرهنگی به فرهنگی فرق دارد. مثلاً در ایالات متحده، در بسیاری از ایالت ­ها یا تغییر مدارک حقوقی مستلزم پشت سر گذاشتن رویه­ های پزشکی پرهزینه­­ است یا به افراد این اجازه را نمی­ دهند که جنس ثبت ­شده در گواهی تولّد یا گواهینامۀ رانندگی­شان را تغییر دهند. ازآنجاکه بسیاری از تعاملات و ساختارهای اجتماعی براساس جنسیت سازمان­دهی شده ­اند، اگر جنسیت تراجنسی­ ها و تراجنسیتی ­ها مبهم پنداشته شود آنان ممکن است با تبعیض روبه ­رو شوند. این تبعیض روزمره ممکن است شامل راندن آنان از سرپناه­های عمومی، خشونت در خیابان، و سخنان نفرت­ پراکن شود. برخی فرهنگ ­ها جایی برای «جنسیت سوّم» یا نقش ­های جنسیتی دگرگون­شونده باز می گذارند نظیر سنّت بردش[7] در میان بومی­ های امریکایی یا هیجراس[8] در هند که ممکن است این تبعیض را تخفیف دهند. فرهنگ­ های دیگر ممکن است دربردارندۀ نقش ­هایی مانند روسپیگری برای افراد تغییرجنسیت­ داده باشند که ممکن است به این تبعیض دامن بزنند.

 در دو دهۀ گذشته، فعالان حامی تراجنسی­ ها و تراجنسیتی‌ها­ از طریق گروه­ های پشتیبان سازمان یافته­ اند و جنبش­ های روبه ­رشد تراجنسی­ ها و تراجنسیتی ­ها مدافع عدالت اجتماعی ­اند. پس از جنگ جهانی دوّم، تراجنسی­ های مشهوری نظیر کریستین یورگنسن[9]، و بازیگر بریتانیایی یان موریس[10]، و تنیس ­باز امریکایی رنی ریچاردز[11] مسائل پیشِ رویِ تراجنسی­ ها را بیش از پیش به رؤیت عمومی رساندند. فعالان معاصر نظیر پت کلافیا[12]، کیت بورنستاین[13] و لسلی فاینبرگ[14] این آموزش و عمل­ باوری را ادامه دادند. عمل ­باوری تراجنسیتی در درون جنبش زنان و مردان هم‌جنس­گرا و دوجنس­گرا و تراجنسیتی­ ها (ال­جی­بی­تی) به افزایش مصونیت­ های محلی و ایالتی در برابر تبعیض برای تراجنسی ­ها و تراجنسیتی ­ها انجامیده است. هم فعالان تراجنسی و هم فعالان تراجنسیتی در فعالیت­ های محلی و ملّی گوناگون پیرامون دسترسی به بیمه درمانی و سلامت‌بانی، خشونت خیابانی، آزار پلیس، و سرپناه ­هایی برای تراجنسیتی­ های بی­خانمان مشارکت داشته­ اند.

و نیز ببینید: دوجنس­گراها؛ جنسینگی؛ گرایش جنسی

بیشتر بخوانید

Califia, Patrick. 2003. Sex Changes: The Politics of Transgenderism. 2nd ed. San Francisco: Cleis

Meyerowitz, Joanne. 2002. How Sex Changed: A History of Transsexuality in the United States. Cambridge, MA: Harvard University Press

Rubin, Henry. 2003. Self-Made Men: Identity and Embodiment among Transsexual Men. Nashville, TN: Vanderbilt University Press

[1]. transgender and transsexuality 

[2]. gender presentation 

[3]. MTF

 [4]. FTM 

[5]. transvestites

 [6]. gender queer 

[7]. berdache

[8]. hijras 

[9]. Christine Jorgenson

 [10]. Jan Morris 

[11]. Renee Richards

 [12]. Pat Califia 

[13]. Kate Bornstein

[14]. Leslie Feinberg

 

 