 مخدرهای تجویزی[1]، گروهی از افیون‌ها، ازجمله مورفین، کودئین، هیدروکودون (ویکودین) [2] و اُکسی‌کودون (اکسی‌کانتین)[3] را شامل می‌شود. اکسی‌کانتین و ویکودین -به‌ترتیب مسکن فهرست دوم و مسکن فهرست سوم- معرف گسترده‌ترین مخدرهای تجویزی در ایالات‌ متحده است. هر دو این مخدرها، به‌طرز چشمگیری اعتیادآورند. مصرف‌کنندگان متفنن، قرصِ آن‌را می‌خورند یا در آب حل می‌کنند و تزریق می‌کنند. ویکودین از رهگذر کاهش تنش، اضطراب و پرخاشگری به فرد احساس خوش‌باشی («ملنگی») می‌دهد. اثرات اکسی‌کانتین از اثرات ویکودین نیرومندتر و شبیه اثرات هروئین است.

هیدروکودون و اکسی‌کودون، نخستین‌بار در امریکای دهۀ 1920، برای ترک‌دادن امریکایی‌هایی که به داروهای مشتق ‌از تریاک، مانند هروئین و مورفین، معتاد شده بودند، تولید و به بازار عرضه شد. اعتیادآوری هیدروکودون و اکسی‌کودون، از اوایل دهۀ 1960، نگرانی مهمی بوده است. بااین‌حال، رواج فرآورده‌های ویکودین و اکسی‌کانتین در اواسط دهۀ 1990، در اثر عرضۀ گستردۀ آن‌ها در بازار به‌وسیلۀ شرکت‌های داروسازی، مصرف و سوءمصرف غیرقانونی آن‌ها را بالا برد. مشکل سوءمصرف ویکودین و اکسی‌کانتین، در سال 2003 که مجری محافظه‌کار رادیو، راش لیمبو[4]، به اعتیادش به این داروها اعتراف کرد، در رسانه‌ها به‌شکلی گسترده به‌رسمیت شناخته شد.

فرآورده‌های هیدروکودون، تجویزشده‌ترین افیون دارویی در ایالات‌ متحده است. این فرآورده‌ها به‌رغم فایدۀ پزشکی‌شان، محبوب‌ترین داروهای مرتبط با قاچاق، سوءمصرف و اعتیادند. بنا به گزارش دولت ایالات‌ متحده، در همۀ مناطق کشور، ویکودین یکی از داروهایی است که بیشترین سوءاستفاده را از آن می‌کنند. اکسی‌کانتین از زمان ورودش در سال 1995 به این سو، در میان معتادان مخدر محبوب بوده است. سوءمصرف پزشکی ویکودین و اکسی‌کانتین در میان سالخوردگان، بیشترین رواج را دارد، حال آنکه مصرف غیرقانونی آن‌ها بیش از همه در میان جوانان رایج است. بااین‌حال، نگرانی اخیر مقامات فدرالی، ایالتی و محلی دربارة افزایش دسترسی غیرقانونی به ویکودین و اکسی‌کانتین و سوءمصرف آن‌ها، خاصه در شرق ایالات‌ متحده افزایش یافته است.

میلیون‌ها واحد ویکوتین و دیگر فرآورده‌های هیدروکودون از طریق دزدی، خرید پزشکان، تجویزهای متقلبانه و کلاهبرداری اینترنتی، به مصارف نادرست می‌رسند. مصرف بلندمدت و مزمن ویکودین، ممکن است به کبد آسیبی شدید وارد کند و مرگ‌ومیرهای مرتبط با هیروکودون گسترده و رو‌به‌افزایش هستند. از سال 1994، پذیرش‌های اتاق‌های اورژانس در اثر مشکلات مرتبط با هیدروکودن، 170‌درصد افزایش یافته است. درنتیجه، به‌تازگی، دولت ایالات‌ متحده قوانینی وضع کردند که ویکودین و فرآورده‌های هیدروکودون را در فهرست دوم مخدرهای تحت کنترل جای می‌دهند.

همچنین، سوءمصرف اکسی‌کانتین، به افزایش موارد دارودزدی، دزدی از فروشگاه‌ها و کلاهبرداری از سوی سلامت‌بانان انجامیده است. بیشتر مرگ‌ومیرهای مرتبط با اکسی‌کانتین از تزریق مقادیر زیادی از این دارو در ترکیب با دژم‌سازهایی[5] مانند الکل است. گرچه گردآوری داده‌های قابل اتکا دربارة میزان واقعی مصرف اکسی‌کانتین کار شواری است، اما در شرق ایالات‌ متحده، این دارو به‌عنوان مخدری شناخته می‌شود که بیشترین نگرانی را برای مجریان قانون پدید آورده است. به‌تازگی، برخی از ایالت‌ها مقررات و رهنمودهای سختگیرانه‌تری را وضع یا پیشنهاد کرده‌اند و مجازات فروش غیرقانونی این داروها را افزایش داده‌اند. 

و نیز ببینید: کجروی؛ سوءمصرف مخدر/دارو

  


بیشتر بخوانید

  


Ball, Judy and Dana Lehder Roberts. 2004. The DAWN Report: Oxycodone, Hydrocodone, and Polydrug Use, 2002. Washington, DC: Substance Abuse and Mental Health Services Administration, Office of Applied Studies

 National Drug Intelligence Center. 2004. “Intelligence Bulletin: OxyContin Diversion, Availability and Abuse.”Johnstown, PA: National Drug Intelligence Center. Retrieved December 9, 2007 (http://www.usdoj .gov/ndic/pubs10/10550/10550p.pdf)

[1] drug abuse, prescription narcotics

[2] hydrocodone (Vicodin)

[3] oxycodone (OxyContin)

 [4] Limbaugh

[5] depressent

  


 

  


 

 

 