 «نسل منگنه‌شده[1]» به کسانی اشاره دارد که هم‌زمان هم از کودکان و هم از سالخوردگان مراقبت می‌کنند. استرسی که با نسل منگنه‌شده همراه است ممکن است مشکلی اجتماعی به‌بار آورد. افزون‌براین، داشتن شغل به‌همراه مسئولیت‌های متعدد مراقبت از خانواده وضعیتی است که چالش‌های خاص خود را پدید می‌آورد و مسئله‌ای است که رفته‌رفته به دغدغهٔ کارفرمایان بدل شده است. درعین‌حال، مهم است که بپذیریم مراقبت کودکان و سالخوردگان پاداش‌هایی هم در پی دارد و اینکه هم کودکان و هم سالخوردگان می‌توانند نقش مثبتی در بهروزی خانواده داشته باشند.

اگرچه منگنه‌شدن میان کودکان و سالمندان (به‌ویژه والدین سالخورده) وضعی «عادی» نیست، هیچ برآورد رسمی و جاافتاده‌ای از آن وجود ندارد. اگرچه سرشماری ایالات متحده مشخصات خانوارها را به‌تفصیل بیان می‌کند، ترتیبات مراقبت از خانواده را که بیرون از خانوار رخ می‌دهد و در خصوص بیشتر افراد منگنه‌شده صدق می‌کند ‐ که والدین سالمند یا دیگر خویشاوندان سالخورده‌شان تمایل دارند به‌طور مستقل و در برخی موارد در مراکز مراقبت زندگی کنند ‐ شامل نمی‌شود. برآوردها بسته به اینکه چه جمعیتی موضوع نمونه‌گیری قرار می‌گیرد (برای مثال کل جمعیت بزرگسال، یا فقط زنان، یا فقط شاغلان، یا فقط مراقبان سالمندان)، اینکه معیاری سنی برای «سالمندی» وجود دارد (مثلاً 50، 60، 65) یا نه، اینکه فقط والدین سالخورده مدنظرند یا دیگر سالخوردگان، اینکه «مراقبت از سالخوردگان» چگونه تعریف می‌شود، اینکه معیاری سنی برای مراقبت یا کودک وجود دارد یا نه و اینکه مراقبت از کودکان چگونه تعریف می‌شود به‌طرز چشمگیری گوناگون است. به‌طورکلی، این متغیرها را که در نظر بگیریم برآورد می‌شود جمعیتی که به‌نوعی «منگنه‌شده»‌اند بین 10 درصد تا 20 درصد در نوسان‌اند.

عوامل مختلفی در ایجاد پدیدهٔ منگنه‌شدن سهم دارد و بدین‌سبب علاقهٔ خط‌مشی‌گذاران عمومی، کارفرمایان و پژوهشگران را دربارهٔ این جمعیت جلب می‌کنند. این عوامل عبارت است از الف- پیرشدن جمعیت ایالات متحده، پیرشدن نیروی کار، و افزایش نیازهای مراقبتی جمعیت مسن‌تر؛ ب- تأخیر و کاهش فرزندآوری در میان امریکاییان و در نتیجه افزایش سن والدین کودکان کم‌سن‌وسال و کاهش شمار خواهران/برادرانی که می‌توانند در مراقبت از والدین سالخورده سهیم باشند؛ ج- پررنگ‌ترشدن حضور زنان ‐ این مراقبان اصلی کودکان و سالخوردگان ‐ در نیروی کار و افزایش بازگشت آنان به نیروی کار و افزایش شمار خانواده‌هایی که در آنها هم شوهر و هم زن کار می‌کنند (خانواده‌های دودرآمده)؛ د- افزایش خانوارهای چندنسلی؛ ه- افزایش هزینه‌های سلامت‌بانی و افزایش فشار بر خانواده‌ها برای برعهده‌گرفتن مراقبت؛ و سرانجام و- رشد به‌ثبت‌رسانی تعامل پویا میان مطالبات کار و خانواده و تأثیرات این تعامل در سلامت و بهروزی و نیز تأثیرات آن در برآمدهای نهادها به‌شکل غیبت‌گری، گردش کارکنان، و عملکرد کلی آن در بازار.

به‌طورکلی، پژوهش‌ها نشان می‌دهد استرس مرتبط با ترکیب کار و نقش‌های مراقبت از خانواده با برآمدهای فردی منفی نظیر کاهش سلامت روانی و افزایش استرس و فشار، هم در زمان کار و هم در زمان فراغت از کار ارتباط دارد. افزون‌براین، تضاد کار-خانواده با برآمدهای شغلی منفی نظیر افزایش غیبت‌گری، کاهش رضایت شغلی و افزایش گردش کارکنان پیوند خورده است. بااین‌حال، پژوهش‌های اندکی وجود دارد که به‌طور ویژه به کارگران نسل منگنه‌شده بپردازد. آن پژوهش‌هایی که صورت گرفته است بر سطح بالاتر استرس و غیبت‌گری و کاهش سلامت جسمی و روانی در میان کارگرانی که هم از کودکان و هم از والدین پیرشان مراقبت می‌کنند دلالت دارد. درعین‌حال، شواهدی نیز وجود دارد که نشان می‌دهد تأثیرات سودمند نقش‌های متعدد ممکن است این استرس را کاهش دهد.

در ایالات متحده، مسئولیت رسیدگی به نیازهای کارگران و خانواده‌هایشان میان افراد، کارفرمایان، سازمان‌های غیردولتی و در نهایت کارگزاران دولتی تقسیم شده است. در مقابل، بیشتر کشورهای صنعتی دیگر مسئولیت رسیدگی به نیازهای کارگران و خانواده‌هایشان را به حیطهٔ عمومی واگذار کرده‌اند و در خصوص مراقبت خانواده، دولت رهبری و وضع تمهیدات را بر عهده گرفته است.

مدافعان استدلال می‌کنند خانواده‌های نسل منگنه‌شده در مدیریت مطالبات کار و خانواده نیازمند یاری‌اند تا پیامدهای بالقوهٔ منفی منگنه‌شدن برای سلامت را کاهش دهند. این امر مستلزم بازشناسی این واقعیت است که فشار کار-خانواده مسئلهٔ مهمی در حیطهٔ سلامت عمومی است و با مشکلات اجتماعی در ارتباط. بنابراین، آنان مدعی‌اند دولت ایالات متحده باید سطحی از حمایت از خانواده را بر عهده بگیرد که با دیگر کشورهای صنعتی‌شده قابل‌قیاس باشد. افزون‌براین، کارفرمایان می‌توانند با افزایش انعطاف‌پذیری جدول زمانی کار و خودآیینی شغلی، به‌حداقل‌رساندن ساعات طولانی کار، و تربیت ناظران در زمینهٔ رفتارهای نظارتی حمایت‌گر خانواده یاری برسانند. از رهگذر حمایت دولتی و سازمانی از خانواده‌هایی که از کودکان و سالخوردگان مراقبت می‌کند بهبودهایی حاصل می‌شود که تأثیر مثبتی در سلامت عمومی و مشکلات اجتماعی بر جا می‌گذارد.

و نیز ببینید: خانواده‌های دودرآمده؛ خانواده؛ پیرشدن جمعیت؛ قشربندی سنی.

بیشتر بخوانید

Neal, Margaret B.; Nancy J. Chapman; Berit Ingersoll Dayton; and Arthur C. Emlen (1993). Balancing Work and Caregiving for Children, Adults, and Elders, Newbury Park, CA: Sage

Neal, Margaret B. and Leslie B. Hammer (2007). Working Couples Caring for Children and Aging Parents: Effects on Work and Well-Being, Mahwah, NJ: Erlbaum

Nichols, Laurie S. and Virginia W. Junk (1997). “The Sandwich Generation: Dependency, Proximity, and Task Assistance Needs of Parents”, Journal of Family and Economic Issues 18: 299-326

Rosenthal, C. J.; Anne E. Martin-Matthews; and Sarah H. Matthews (1996). “Caught in the Middle? Occupancy in the Middle Roles and Help to Parents in a National Probability Sample of Canadian Adults”, Journal of Gerontology: Social Sciences 51B: S274-S283

 Tichenor, Veronica Jaris (2005). Earning More and Getting Less: Why Successful Wives Can’t Buy Equality. New Brunswick, NJ: Rutgers University Press

 [1] sandwich generation 

 