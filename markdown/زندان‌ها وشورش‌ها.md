 زندان ها و شورش ها[1] گفته شده که تخستین ناآرامی در زندان، در سیمزبری ایالت کانکتیکات و در سال 1774، در زندانی که بر فراز معدنی متروکه ساخته شده بود، اتفاق افتاد. تا امروز، افرادی که برای تعریف این پدیده تلاش می‌کنند، در جست‌وجوی فهم علل و راهکارهای آن نیز هستند.

 متخصصان، تعاریف گوناگونی را بسط داده‌اند که عناصر یک «شورش» را توصیف می‌کند. بر اساس تعریفی اولیه، شورش «اتفاقی بود که 15 زندانی یا بیشتر را درگیر می‌کرد و به خسارت به اموال و/یا جراحات فردی منجر می‌شد». بااین‌حال، مشکلی که در استفاده این تعریف پدیدار شد، غفلت از اتفاق‌هایی بود که ملاک «15 زندانی» را پوشش نمی‌داد. در واکنش به این مشکل، انجمن تأدیب امریکا (آکا)[2] سه دسته‌بندی از خشونت و بی‌نظمی ارائه داد که ممکن است در یک مؤسسه تأدیبی رخ دهند: حادثه‌ها، آشوب‌ها و شورش‌ها.

«حادثه» فقط یک یا تعداد اندکی از زندانیان را شامل می‌شود که در هیچ زمانی، کنترلی بر بخش‌های ساختمان زندان ندارند. «آشوب» بزرگ‌تر از یک حادثه است و زندانیان بیشتری را درگیر می‌کند که دارای کنترل اندک یا عدم کنترل بر بخشی از ساختمان برای مدتی کوتاه هستند. «شورش» تعداد قابل توجهی از زندانیان را درگیر می‌نماید که بخش‌های قابل توجهی از ساختمان را برای دوره‌های زمانی عمده‌ای تحت کنترل دارند.

انجمن تأدیب امریکا، سطحی از هم‌خوانی مانند تعداد زندانیان، زمان در سال، دلایل، خسارت به دارایی و اقداماتی را که جهت پایان‌دادن به شورش انجام می‌شوند، برای مقایسه این رویدادها ایجاد کرد. بااین‌حال، این طبقه‌بندی‌ها تا اندازه‌ای مبهم بوده و نیازمند احتیاطی قابل توجه از سوی فرد یا مؤسسه‌ای است که کار گزارش‌دهی را انجام می‌دهد. درنتیجه، محققانِ علاقمند به مطالعه این موضوع، ممکن است اطلاعات گوناگونی به‌دست آورند.

موقعیت‌ها و رویدادهای بسیاری، از نارضایتی زندانی، از غذای زندان گرفته تا تنش‌های نژادی مختلف، ممکن است در شورش‌های زندان دخیل باشند. گاهی، زندانیان به قوانین، مقررات و خط‌مشی‌های زندان با شورش‌کردن واکنش نشان می‌دهند و انگیزه فرار ممکن است علت بسیاری از شورش‌ها در مقایسه با آنچه گزارش می‌شود، باشد. عامل مهم دیگر در شکل‌گیری شورش، ظهور مداوم دسته‌های زندانیان است که به «گروه‌های تهدید امنیت» نیز معروف هستند، حتی شایعات محض یا برخوردی که کارکنان ممکن است نسبت به امنیت داشته باشند، می‌تواند آغازگر شورش در زندان باشد. به‌دلیل افزایش میزان خشونت، بسیاری از زندانیان احساس می‌کنند که باید برای ایمنی و دارایی‌هایشان بجنگند. شورش می‌تواند در نتیجة تضادهای بین کارکنان زندان و زندانیان یا استفاده زندانیان از الکل و سایر مواد مخدر باشد. درنهایت، بسیاری از شورش‌ها هیچ دلیل مشخصی ندارند و به‌ظاهر خودبه‌خود آغاز می‌شوند.

شورش‌های زندان، باعث ایجاد میلیون‌ها دلار هزینه برای عموم مردم امریکا شده است. تحقیقات گسترده نشان می‌دهد که روند اختلال‌های زندان، از نظر تعداد شورش‌ها، زندانیان درگیر، خشونت و هزینه‌های مالی، در حال تسریع است. این واقعیت به نیاز برای تغییراتی در سیستم زندان امریکا اشاره دارد.

 گوردون ای. کروز[3]

  


و نیز ببینید: زندان‌ها و دارودسته‌ها؛ زندان‌ها و خشونت

  


بیشتر بخوانید:

  


Montgomery, Reid H., Jr. and Gordon A. Crews. 1998. A History of Correctional Violence: An Examination of Reported Causes of Riots and Disturbances. Rockville, MD: American Correctional Association Publishing

  


[1] . Prisons, Riots

[2] . American Correctional Association (ACA)

[3] . Gordon A. Crews

  


 

  


  


  


 