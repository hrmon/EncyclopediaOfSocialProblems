  قشربندی نژادی [1]که در سراسر جهان وجود دارد، عبارت است از رتبه‌بندی افراد در گروه‌ها، برمبنای تفاوت‌های ذاتی و طبیعی و باورهای برآمده از جامعه که با این تفاوت‌ها پیوند خورده‌اند. در ایالات متحده، مردم اروپایی‌تبار، به‌طور میانگین، در قیاس با بسیاری از گروه‌های اقلیتی دیگر، عموماً امتیازها و برآمدهای چشمگیرتری دارند. گرچه در سدۀ اخیر، در ایالات متحده اهمیت قشربندی نژادی کمتر شده است، همچنان در بسیاری از حوزه‌ها تفاوت‌های نژادی گسترده وجود دارد.

ایالات متحده، جامعه‌ای است با تنوع بسیار: افریقایی-امریکایی‌ها، گروه‌های آسیایی-امریکایی و لاتین‌تبار، هندی-امریکایی‌ها و انگلیسی-امریکایی‌ها. برآمدهای زندگی میان و درون این گروه‌ها، متفاوت‌اند. برآمدهای زندگی آسیایی-امریکایی‌ها، اغلب شبیه برآمدهای زندگی سپیدپوستان است و بدین دلیل «اقلیت سرمشق» لقب گرفته‌اند. در مقابل، افریقایی-امریکایی‌ها، بسیاری از گروه‌های لاتین‌تبار و هندی-امریکایی‌ها در قیاس با همتایان سپیدپوست و آسیایی-امریکایی‌شان، اغلب با سطوح بالاتری از تبعیض مواجه می‌شوند، دستاوردهای تحصیلی نازل‌تری دارند و سطح پایین‌تری از ثروت را به‌دست می‌آورند. بایستی تأکید کرد که مشاهدات میان‌گروهی، جریان­های عام مبتنی بر مقولاتی هستند که برساختۀ جامعه‌اند. افزون‌براین، در درون گروه‌های اقلیتی خاص (ژاپنی-امریکایی‌ها و ویتنامی-امریکایی‌ها یا کوبایی-امریکایی‌ها و پورتو ریکویی-امریکایی‌ها)، بیشتر تغییرات نظام‌مندی رخ داده است.

قشربندی رادیکالی را می‌توان در جداسازی گروه‌های مختلف مشاهده کرد. گرچه جداسازی نژادی در مسکن یا آموزش، دیگر مورد تأیید قانون نیست، اما جداسازی غیررسمی همچنان در این دو حوزه وجود دارد. این جداسازی، به‌ویژه در میان افریقایی-امریکایی‌ها و امریکایی‌های لاتین‌تبار که بیشتر در مناطق حائز همگنی نژادی می‌زیند و معمولاً سطح درآمد میانگین کمتری دارند، متداول است. این جداسازی غیررسمی، به‌شدت مشکل‌آفرین است، چراکه افرادی که در مناطق فقیرنشین زندگی می‌کنند، اغلب به مدارس بی‌کیفیت می‌روند و در امر مسکن با تبعیض مواجه می‌شوند (یعنی دسترسی کمتری به وام مسکن دارند) و این به انباشت کمتر ثروت و کیفیت پایین‌تر زندگی می‌انجامد.

وقتی مشکلاتی چون «شکاف آموزشی» همیشگی را در نمرات آزمون میان گروه‌های نژادی مختلف را بررسی می‌کنیم، این تفاوت‌ها ملموس‌تر می‌شوند. در نمرات آزمون‌های استاندارد در همۀ سطوح آموزشی، افریقایی-امریکایی‌ها پیوسته ضعیف‌ترین عملکرد را دارند و پس از این گروه، با فاصله‌ای اندک، جوانان لاتین‌تبار و هندی‌تبار قرار دارند. از سوی دیگر، عملکرد گروه‌های آسیایی، اغلب هم‌سطح عمکرد همتایان سپیدپوست‌شان یا بالاتر از آن‌هاست. برخی از دانشوران ادعا می‌کنند که شکاف آموزشی دست‌کم تا اندازه‌ای معلول تفاوت دسترسی به منابع در اثر جداسای غیررسمی است. برخی دیگر استدلال می‌کنند که نابرابری‌های ساختاری و تبعیض مستمر عواملی هستند که سبب می‌شود دانشجویان افریقایی-امریکایی و لاتین‌تبار از عمل‌کردن به شیوۀ سپیدپوستان که در ذهن‌شان با دستاوردهای تحصیلی بالا همبستگی دارد، بپرهیزند.

قشربندی نژادی، افزون بر آموزش در نهاد کار که در آن سطح درآمد میانگین از نژادی به نژاد دیگر فرق دارد نیز جایگیر شده است. در سال 2006، خانوارهای سپیدپوست غیرلاتین‌تبار، 52423 دلار درآمد داشتند. در مقابل، خانوارهای افریقایی-امریکایی 31963 دلار (61درصد سپیدپوستان غیرلاتین‌تبار) و خانوارهای لاتین‌تبار، 37781 دلار درآمد داشتند. خانوارهای آسیایی-امریکایی نیز 64238 دلار درآمد داشتند (123درصد سپیدپوستان غیرلاتین‌تبار) و این رقم بازتابندۀ تأثیر جریان‌های آموزشی پیش‌گفته است. هم نابرابری‌های آموزشی و هم نابرابری‌های شغلی، با محدودکردن قابلیت کسب درآمد، تفاوت‌های نظام‌مند در میان گروه‌های نژادی در ایالات متحده را تداوم می‌بخشد. در کشوری که در آن ثروت و آموزش به تحرک صعودی می‌انجامند، گروه‌های اقلیتی که ناچارند در مناطق جداشده زندگی کنند و دستاوردهای تحصیلی پایین‌تری دارند، با موانع بزرگ‌تری که در خدمت حفظ قشربندی هستند، مواجه می‌شوند.

پنجاه سال پس از جنبش حقوق شهروندی، گروه‌های مختلف در ایالات متحده، همچنان قشربندی نژادی موجود را به پرسش می‌گیرند. بااین‌حال، بدون تغییر ویژگی‌های ساختاری و باورهای فرهنگی اثرگذار بر نژاد، نژاد در آیندۀ نزدیک احتمالاً همچنان مشخصه‌ای قشربندی‌آور باقی خواهد ماند.

و نیز ببینید: تبعیض؛ تبعیض نهادی؛ آموزش و عملکرد تحصیلی؛ نابرابری درآمد؛ مرکز شهر؛ جداسازی؛ قشربندی اجتماعی؛ شکاف درآمد؛ نابرابری در ثروت

بیشتر بخوانید

  


- DeNavas-Walt, Carmen, Bernadette D. Proctor, and Jessica Smith. 2007. “Income, Poverty, and Health Insurance Coverage in the United States: 2006.” Current Population Reports: Consumer Income. Retrieved January 4, 2008 (http://www.census.gov/prod/2007pubs/p60-233.pdf)

- Ogbu, John U. 2003. Black American Students in an Affluent Suburb: A Study of Academic Disengagement. Mahwah, NJ, and London: Erlbaum

- Oliver, Melvin L. and Thomas M. Shapiro, eds. 2006. Black Wealth/White Wealth: A New Perspective on Racial Inequality. 2nd ed. New York: Routledge

 

[1] stratification, race

 

 

 

 