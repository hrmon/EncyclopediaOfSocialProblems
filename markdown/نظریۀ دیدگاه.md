  «نظریهٔ دیدگاه[1] » معرفت‌شناسی فمینیستی است که ریشه در ایدئولوژی مارکسیستی دارد. محققان فمینیست واژهٔ دیدگاه را به شیوه‌های مختلف به‌کار می‌گیرند که این موضوع تلقی نظریهٔ دیدگاه را به‌مثابهٔ یک پروژهٔ منسجم دشوار می‌کند. فرضیهٔ اصلی تمام معرفت‌شناسی‌های فمینیستی این است که همهٔ ادعاهای معرفتی در موقعیت خاص تاریخی و اجتماعی قرار دارد. با آنکه شیوه‌های مسلط تحقیق علمی یک دانای مجرد[3] را فرض می‌گیرند، نظریه‌های فمینیستی دیدگاه معتقدند کهکل معرفت توسط موقعیت فرهنگی، مکان تاریخی، و جغرافیای فرد مقید شده است. نظریه‌پردازان دیدگاه اعتقاد دارند تولید و ارزیابی ادعاهای معرفت باید بازطراحی شود.

 معرفت‌شناسی‌های دیدگاه، با نقد معیارهای عینیت و دعوی‌های عام‌گرایانه که در علوم اجتماعی و طبیعی حکمرانی می‌کنند، آغاز می‌شود. از نظرگاه نظریه‌پردازان دیدگاه، دعوی‌های عینیت بنیان‌های مردسالارانهٔ علم را پنهان و شیوه‌هایی را که مردان از طریق آن اقتدار دانش علمی را برای خدمت به منافعشان بنیان‌گذاری کردند، مبهم می‌کنند. نظریهٔ دیدگاه نه‌تنها این ایده را که دانش از موقعیت هیچ‌چیز ظهور می‌کند ‐ چیزی که دانا هاراوی آن را «ناممکن»[4]می‌نامد ‐ بلکه همچنین این ایده را که حقیقت ذاتی در نظم چیزها می‌تواند بازیابی شود، به چالش می‌کشد. نظریه‌پردازان دیدگاه در مقابل ادعای حقیقت مطلق، تنها بر حقیقت‌های متکثر و جزئی تأکید می‌کنند؛ حقیقت‌هایی که همیشه با فرد دانای واقع در موقعیت خاص و مجسم شروع می‌شود. در کل، بازیابی دیدگاه‌های مختلف بازنمایی کامل و کمتر منحرف‌شده‌ای از واقعیت اجتماعی را به‌دست می‌دهد.

 نظریه‌های دیدگاه تولید ایده‌ها را به‌مثابهٔ بُعد مرکزی ستم علیه زنان می‌داند. معرفت‌شناسی‌های دیدگاه طرد و بیگانگی زنان را از تولید دانش و کژبازنمایی و ابژه‌سازی آنان را در تولید دانش، پروبلماتیزه می‌کند. نظریه‌پردازان دیدگاه، بر پایهٔ ایده‌های مارکسی و هگلی، مطرح می‌کنند که گروه‌های حاشیه‌ای به‌دلیل اینکه بیرون از پیوندهای قدرت قرار گرفته‌اند، رویکرد مشروع و منحصربه‌فردی به جهان اجتماعی دارند. 

همچنین، نظریه‌پردازان فمینیستی دیدگاه پیوندی ضمنی بین دانش و رهایی برقرار می‌کنند. هدف اصلی نظریه‌پردازان دیدگاه بازیابی تجارب زنان و دانش منکوب‌شدهٔ دیگر گروه‌های مورد ستم است و این هدف را برای پایان‌دادن به نظام‌های ستم و بسط آگاهی تغییرپذیر برای گروه‌هایی که به‌شکل تاریخی تحت‌سلطه هستند، حیاتی می‌دانند؛ برای مثال، نظریه‌پرداز فمینیست دیدگاه ‐ پاتریشیا هیل کالینز[5] ‐ با تأکید بر پیوند بین دانش و توانمندسازی، به‌دنبال تبدیل زنان سیاه‌پوست به عاملان اصلی دانش و آگاهی از زندگی خویشتن است.

 اشکال اولیهٔ نظریه‌های دیدگاه اغلب به‌دلیل نسبی‌گرایی زیاد و نیز ذات‌گرایانه‌کردن مقولهٔ زن به‌مثابهٔ دانا موردانتقاد قرار گرفت. نظریه‌پردازان فمینیستی دیدگاه به ادعاهای ذات‌گرایانه، از طریق استدلال علیه یک سوژهٔ فمینیستی عام دانش و تلقی زنان به‌منزلهٔ کسانی که موقعیت مختلفی در جامعه دارند و قادرند مجموعه‌ای از رویکردهای مختلف را ارائه کنند، پاسخ دادند. نظریه‌پردازان فمینیستی دیدگاه به اتهام نسبی‌گرایی به دو شیوه پاسخ دادند؛ آنها معرفت‌شناسی‌های فمینیستی دیدگاه را نخست به‌منزلهٔ مکملی برای شیوه‌های دیگر تحقیق تجربی و دوم، از اذعان به اینکه همهٔ دیدگاه‌‌ها به‌شکل برابر معتبرند، اجتناب کردند.[a1]

همچنین نگاه کنید به: فمینیسم؛ نظریهٔ فمینیستی؛ نظریه.

منابع برای مطالعهٔ بیشتر:

Collins, Patricia Hill. (2008). Black Feminist Thought: Knowledge, Consciousness, and the Politics of Empowerment, New York: Routledge

Haraway, Donna. (1988). “Situated Knowledges: The Science Question in Feminism and the Privilege of Partial Perspective”, Feminist Studies 14(Fall): 575–99

Harding, Sandra. (1991). Whose Science? Whose Knowledge? Thinking from Women’s Lives, Ithaca, NY: Cornell University Press

Hartsock, Nancy. (1983). “The Feminist Standpoint: Developing the Ground for a Specifically Feminist Historical Materialism”, Pp. 283–310 in Discovering Reality, edited by S. Harding and M. Hintikka. New York: Springer

Smith, Dorothy E. (1974). “Women’s Perspective as a Radical Critique of Sociology”, Sociological Inquiry 44(1):7–13

[1] Standpoint Theory

[2] Amy L. Best

[3] disembodied knower

[4] god trick

[5] Patricia Hill Collins

 

 

 

  


 