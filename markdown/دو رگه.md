  اصطلاح «دورگه[1]» به فردی اشاره دارد که پدر و مادرش از دو نژادند. رأی سال 1967 دیوان عالی ویرجینیا در پرونده لاوینگ علیه ویرجینیا[2] که قوانین ممنوع‌کنندۀ ازدواج میان‌نژادی را بی‌اعتبار کرد، جنبش حقوق مدنی دهۀ 1950 و دهۀ 1960 و گشودگی راه مهاجرت آسیایی‌تبارها و لاتین‌تبارها در سال 1965، جملگی در افزایش پیوندهای میان‌نژادی و فرزندان دورگه دخیل بوده‌اند. در سرشماری سال 2000 امریکا که نخسین‌بار به امریکاییان این فرصت داده شد که هویت چندنژاده‌شان را ابراز کنند، 2.4درصد جملگی امریکاییان، خود را در این دسته گنجاندند. یافته‌های این سرشماری، نشان می‌داد که 4درصد از امریکایی‌های زیر 18 سال، دورگه‌اند (در قیاس با 2.4درصد از کل امریکایی‌ها) و این نشان دهندة جمعیت به‌نسبت جوان دورگه‌های امریکایی است.

واژه «چندرگه» کم‌کم جای اصطلاح «دورگه» را می‌گیرد. با وجود این، 93درصد افرادی که در سرشماری سال 2000، گزینۀ بیش از یک نژاد را پرکردند، تنها دو نژاد را علامت زدند. جای دارد که به‌یاد داشته باشیم که سرشماری ایالات متحده، اسپانیایی/لاتینی را مقوله‌ای قومیتی تلقی می‌کند نه نژادی؛ بنابراین، امریکایی‌های لاتین‌تباری که در دستۀ «بیش از یک نژاد» قرار می‌گیرند، «اسپانیایی یا لاتینی» و دو یا چند گروه نژادی را نیز علامت می‌زنند. بیشتر امریکایی‌های دورگه، پدر یا مادری سپیدپوست دارند، چراکه دو سوم امریکایی‌ها، سپیدپوستان غیرلاتین‌تبارند و ازاین‌رو، بسیاری از پیوندهای میان‌نژادی از یک سپیدپوست و یک رنگین‌پوست تشکیل شده است. بااین‌حال، سپیدپوستان کمتر از سایر گروه‌ها به ازدواج میان‌نژادی و داشتن فرزندان دورگه تمایل دارند.

بیشتر امریکاییان دورگه، در ایالت‌هایی می‌زیند که در آن‌ها تنوع نژادی و مراکز کلان‌شهری زیاد است. به گزارش سرشماری سال 2000، 40درصد از دورگه‌ها در غرب، 27درصدشان در جنوب، 18درصدشان در شمال شرق و 15درصدشان در غرب میانه سکونت دارند. بیشترین شمار دورگه‌ها (21درصد) در هاوایی حضور دارند. سایر ایالت‌ها که جمعیت دورگه‌شان از حد میانگین بالاتر است، به ترتیب از زیاد به کم از این قرارند: آلاسکا، کالیفرنیا، اوکلاهاما، آریزونا، کلرادو، نوادا، نیومکزیکو، اورگان، واشینگتن، نیوجرسی، نیویورک، رود آیلند و تگزاس. جمعیت دورگه در هرکدام از این ایالت‌ها بیش از 2.4درصد میانگین ملی است.

نوشتارگان راجع به امریکایی‌های دورگه، پیش از دورۀ حقوق شهروندی و «انفجار زادوواد نوزدان دورگه»، اصولاً منفی بود و روی مشکلاتی تمرکز می‌کردند که امریکایی‌های دورگه، هنگام سازگاری با جامعه‌ای تک‌رگه با آن‌ها مواجه می‌شوند. بااین‌حال، پژوهش‌های اخیر، در علوم اجتماعی و نوشته‌های عامه‌پسند دربارۀ موضوع امریکایی‌های دورگه، دیدگاهی به مراتب مثبت‌تر به‌دست می‌دهند. بیشتر آثار منتشرشدۀ کنونی دربارۀ امریکایی‌های دورگه، بر توانایی‌شان در پرکردن شکاف میان دو نژاد و توجه به هر دو سوی مسائل نژادی تمرکز می‌کنند. محبوبیت ستارگان دورگه‌ای چون ماریا کری[3] و تایگر وودزِ[4] کبلینیزین[5] نیز به ارتقای مزایای چندرگه‌بودن کمک بسیاری کرد. بر شمار و حضور امریکایی‌های دورگه که افزوده می‌شود، آن‌ها بیشتر و بیشتر سلسله‌مراتب نژادی در ایالات متحده را به پرسش می‌گیرند و بیش‌ازپیش پذیرای همۀ سویه‌های میراث نژادی‌شان می‌شوند.

و نیز ببینید: نژاد؛ نظریۀ شکل‌گیری نژاد

بیشتر بخوانید

Jones, Nicholas A. and Amy Symens Smith. 2001. The Two or More Races Population: 2000. Census 2000 Brief No. C2KBR/01-6. Retrieved July 17, 2006 (http://www.census .gov/prod/2001pubs/c2kbr01-6.pdf)

Lee, Sharon M. and Barry Edmonston. 2005. “New Marriages, New Families: U.S. Racial and Hispanic Intermarriage.” Population Bulletin 60(2). Retrieved July 17, 2006 (http://www.cs.princeton.edu/~chazelle/ politics/bib/newmarriages05.pdf)

[1] Biracial

[2] Loving v. Virginia

[3] Mariah Carey

 [4] Tiger Woods

[5] Cablinasian: مخفف قفقازی، افریقایی-امریکایی، هندی-امریکایی و آسیایی است.

 

 

 

 